Номінант кількох премій, в тому числі в жанрі найкраща комедія, та один з трендових вебсеріалів 2019/2020 років на стрімінгу NRK.

Перед нами постане норвезька армія, куди на строкову службу потрапляють головні герої:

- Аре-Кетіль "Рембо" Ліллегаген - фанат зброї з дитячими травмами, який марить війною. Маючи досвід лише в страйкболі, вважає себе профі, однак через власну надмірну старанність постійно втрапляє в халепи. 

- Таня Лайла Ґауп - чоловіконенависниця з 600 грамами силіконових імплантів. Вона не обтяжує себе добиранням чемних слів у спілкуванні, в будь-чому дасть фору будь-якому чоловікові й при цьому одержима сексом.

- Пребен Лоренгрен - розпещений мажор-тусівник, в якого рот не стуляється ні секунди. Постійно торочить про свята русів, часто верзе повну нісенітницю, подекуди навіть вигадуючи слова на ходу, й весь час намагається немов крутий комерс комусь щось впарити.

- Ола Галворсен - напівгопник-напіврепер, відданий своєму мультикультурному районові й своїм братуням. Попри те, що є етнічним норвежцем, він менше з тим розмовляє диким суржиком з лютим акцентом і вважає себе іммігрантом-мусульманином. 

Серіал не соромиться бути вульгарним, а деякі герої та ситуації інколи виглядають настільки неприховано стереотипними або абсурдними, що місцями мимоволі складається враження, наче якусь лайт-версію South Park дивишся. Майже всі провідні ролі, а також кілька другорядних, зіграв творець серіалу Герман Флезвік. Спочатку у 2019 році було знято лише дві пілотні серії, які тривалий час протримались в трендах стрімінгу та навіть отримали кілька національних номінацій. Одна з них зокрема за фразу "Махмед складав сумку", що стала мемом - синонімом небажання нести відповідальність за власні вчинки - з принтами на одязі тощо. Після цього NRK замовило повноцінний сезон, що вийшов восени 2020.


Трошки додаткової інфи: 
В серіалі буває згадуються якісь елементи норвезької культури або загальновідомі для норвежців речі. А отже як норвежець би не зрозумів чому українець посміхнеться почувши "батя, я стараюсь" чи "корабельна сосна", так само й нам не зрозуміло чому норвежець сміється почувши як Флезвік стібеться з "уроків плавання для іммігрантів". Однак пояснити що таке руси, "русобуси", "корони" все ж таки варто, бо згадуються вони часто.
Отже, дуже спрощено свята русів це наш шкільний випускний, що в Норвегії триває майже місяць. Цій традиції вже понад 100 років. Випускників називають русами й чимало з них весь цей час тусять нон-стоп. Також загальноприйнято скидатись грошима, купляти собі автобуси, робити їм крутий модинг, обвішувати всіляким устаткуванням, давати їм імена й катати на них по різних фестивалях. Це і буде "русобус". Коштувати він може від 60 до 400 тис. $, адже Норвегія країна не бідна. Дах його часто нагадує корону, тому так і називається. Ось кілька прикладів "русобусів":
https://terjebjornstad.files.wordpress.com/2016/04/russebussvisning-7.png
https://framtida.no/wp-content/uploads/2017/04/Bussen_tryvann.jpg
https://russekunst.no/wp-content/uploads/2020/07/russebuss-interior.jpg
https://russehjelpen.no/images/vehicle/szi9n2qkWQZnzoMif7RV.jpg
Кому буде цікаво, докладніше про рух русів можна прочитати на Вікі [https://uk.wikipedia.org/wiki/Руси_(молодіжний_рух_у_Норвегії)]

Переклад давався дуже важко: купа сленгу, Флезвік ковтає слова, не надто докладні субтитри. Проте всі жарти, що розумів, я намагався відтворити схожими за структурою аналогами, що передавали б їхню сутність. Тому в частині якоїсь гри слів, сленгу, неологізмів та лайки переклад радше адаптований. А наскільки вийшло вдало й влучно судіть самі. 